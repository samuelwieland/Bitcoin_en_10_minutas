<i>Translation of Relai's "Bitcoin in 10 minutes" to Romansh (Sursilvan)</i>

# Bitcoin en 10 minutas
<i>Tut quei che ti has gia adina vuliu saver sur da Bitcoin</i>

## Tgei ei il Bitcoin?

Bitcoin, la cripto-muneida cun il pli grond success mundial, fatschenta la medias per igl entir mund. Biars vulan profitar da siu success, auters ein indifferents ni gia sceptics. La muneida digitala ha motivau nundumbreivlas discussiuns sur dil daner, igl investar e la tecnologia. Certins vesan il Bitcoin sco spir vehichel da speculaziun ni vesan el sco bulla, ferton che auters tschontschan d’ina innovaziun, revoluziun monetara ni schizun d’ina midada dil actual sistem monetar.
 
Diversas tiaras, sco la China, vesan Bitcoin sco ina periclitaziun ed han declarau uiara alla cripto-muneida. Autras regenzas, sco quella da El Salvador, han introduciu Bitcoin sco pagament official en speronza d’ina carschientscha economica.
 
Denton tgei ei il Bitcoin? In daner? Aur digital? In termagl per informaticists e speculants? Ni enzatgei cumplet auter? En ils paragrafs suandonts, mein nus sil funs da quellas damondas ed examinein la muneida digitala per capir meglier la filosofia e la funcziun da basa dil Bitcoin. Per contonscher quei eis ei impurtont d’entscheiver naven dalla biall’entschata: cun l’historia digl origin dil Bitcoin.
 
## L’historia dil Bitcoin
 
L’historia dil Bitcoin entscheiva els emprems onns navonta. 1992 ha ina gruppa da informaticists da California generau ina gliesta d’email per brattar o ideas cun persunas dil medem meini sur dalla criptografia, politica e filosofia. Els senumnavan ‘Cypherpunks’ - in giug culs plaids cyberpunk (persuna ella litteratura scientifica da fantasia ch’ei sceptica dalla sociatad - e quei cun raschun) e cipher (cifrar).
 
### Ils Cypherpunks
 
Ils Cypherpunks ein spert daventai ina gruppa varionta. Malgrad lur divers origins eran els uni en la perschuasiun ch’igl internet vegni bein gleiti a daventar ina dallas pli disputadas arenas per la libertad humana.
 
Per proteger sesez dalla periclitaziun dalla controlla, dalla survigilonza e dalla censura digl internet e preservar ina reit libra ed aviarta, han ils Cypherpunks duvrau ina arma potenta: la criptografia, la cifraziun d’informaziuns.
 
En lur [manifest](https://www.activism.net/cypherpunk/manifesto.html) da 1993 explicheschan els: *“Cypherpunks scrivan code [da computer]. Nus savein che enzatgi ha da scriver software per defender la sfera privata, e […] nus vegnin a scriver quel.”*
 
Denton sulet la criptografia vegness buc ad esser sufficient per in internet liber. Igl internet sa buca veramein esser libers, e da quei eran ils Cypherpunks perschuadi, sch’el ha buca siu agen daner. In daner ch’ei independents da stadis, bancas centralas ed interpresas; ina cripto-muneida schi gesta e decentralisada sco igl internet sez.
 
### Experiments monetars
 
Mo la creaziun d’in daner digital independent tschentava als Cypherpunks difficultads technicas. Gia egl onn 1990 haveva il criptolog David Chaum creau eCash, l’emprema cripto-muneida, ch’era buca decentralisada aber garanteva l’anonimitad grazia a la criptografia. Tuttina eis ei buca reusiu ad eCash da s’affirmar a liunga vesta encunter auters sistems da pagament online. La societad davos il project ei ida concuors suenter 8 onns da servis ed eCash ei svanius.

Igl ei suandau autras emprovas, da las quallas E-Gold ei resortida. E-Gold era ina cripto-muneida assicurada cun aur, aviarta per tuts. Fundada 1996 duront l’era dil dot-com, ha la interpresa giu in bien resun denter ses cumbattants, expedont ina valeta da varga duas milliardas dollars per onn en ils meglier temps.
 
Denton era E-Gold controllau d’ina instituziun centrala e perquei periclitaus d’attacas. Beingleiti ein problems legals arrivai e la regenza dils Stadis Uni ha priu acziuns legalas encunter E-Gold. 2008 ei E-Gold vegnius declaraus culpeivels dalla dertgira dil Stadis Uni pertuccont lavar daners e cunterfatgs dil “Patriot Act”. Tuttas valurs da facultad ein vegnidas serradas ed E-Gold ha stuiu sligiarlas operaziuns.
 
Quellas emprovas malgartegiadas han mussau duas caussas als Cypherpunks. Per l’ina, omisdus eCash sco e E-Gold eran suttaponi cun garanzias deponidas. Quellas garanzias ein semussadsas sco punct debel, cunquei ch’ei sa vegnir confiscau dils stadis. Perquei duess ina cripto-muneida libra haver negins puncts d’attaca sco ina interpresa registrada, in conto da banka ni in liug central per ils servers. Per l’autra, regenzas sco era autoritads guvernativas han negin interess per in daner digital independent dil stadi.
 
La damonda, per quella negina risposta era aunc vegnida anflada, restava als Cypherpunks: Co sa in daner digital independent funcziunar senza ina partida centrala che fa la contabilitad e garantescha che daners vegnan buca duvrei per pagar duas gadas? Pertgei, sch’ei fuss pusseivel da schligiar il problem d’expensas dublas senza fidar d’ina partida centrala, fuss ei forsa pusseivel da crear in daner liber digital egl internet.
 
### In act da creaziun mistic
 
Pervia da quels motivs han ils Cypherpunks entschiet a discussiunar designs per in cripto-daner senza partida centrala e garanzias deponidas. Dus dils pli impurtonts concepts eran *b-money* (1998) e *BitGold* (2005). Quellas ideas teoreticas, ch’eran mai vegnidas implementadas ella practica, eran gia fetg semegliontas al Bitcoin. In pèr da clav publica sco era privata eran previ per la cripziun ed in “Proof-of-Work”, ch’era quintaus per la creaziun da muneidas aditiunalas. Sco igl ei era il cas tier Bitcoin. En siu “Whitepaper” ha igl inventader dil Bitcoin era confirmau ch’el era versaus da b-money e BitGold.
 
Damai che b-money e BitGold sebasavan sin in sistem da votaziun per il consens (igl accord; tgi che posseda actualmein tgei unitads monetaras), eran els periclitai d’attacas maliziusas che savessan manipular talas elecziuns e cunquei sfalsificar las relaziuns da proprietad.
 
Per quella problematica existenta per la creaziun d’in niev daner d’internet, ei ina schligiaziun vegnida presentada il venderdis, ils 31 d’october 2008. Quei di ei il [Bitcoin Whitepaper](https://bitcoin.org/bitcoin.pdf), il qual Satoshi Nakamoto declara siu concept per ina reit da pagament decentralisada, vegnius tarmess via email als Cypherpunks. Dus meins pli tard, ils 3 da schaner 2009, ei la reit da Bitcoin vegnida messa en funcziun.
 
Las empremas rispostas sin quella nova reit eran moderadas. In pèr entusiasts han entschiet a duvrar la reit ed annunziau sbagls. Denton all’entschatta era ei per gronda part Satoshi Nakamoto sez, che teneva la reit en funcziun. Mo plaunsiu sederasavan las novitads dil niev daner d’internet sin forums da computers e tecnologia ed igl interess carscheva. Suenter in onn dumbrava la reit da Bitcoin gia enqualin utilisaders. Il Bitcoin haveva denton aunc negina valeta.
 
### Tgi ei Satoshi Nakamoto?
 
Il Bitcoin Whitepaper, sco era las communicaziuns via email digl invetader dil Bitcoin, ein omisdus vegni suttascrets cul num Satoshi Nakamoto. Denton resta la vera identitad digl inventader dil Bitcoin nunenconuschenta a quei di, cunquei che siu num para ad esser in pseudonim. Per contonscher persunas che patertgavan sco el ed pli tard per contonscher la cerchel da sviluppaders, ha Nakamoto utilizau silmeins treis diversas adressas d’email, ch’el ha cifrau conscienziusamein per velar la vera identitad dil speditur.
 
Diversas persunas han gia pretendiu d’esser Satoshi Nakamoto. Mo entochen oz ha mintgin dad els disdiu da confirmar ei. Pertgei il mussament ultimativ, numnadamein il tarmetter da Bitcoin d’ina dallas adressas da buorsa che sudeva pliprobablamein a Satoshi, ei aunc buca vegnius prestaus d’enzatgi.
 
Vitier ei la gruppa, da quels che han communicau “persunalmein” cun Satoshi Nakomoto via d’internet, fetg pintga. Satoshi Nakamoto ha scret sia davosa novitad alla communitad dil Bitcoin ils 12 da december 2010, mo ei en scadin cass stau negina novitad da prender cumiau - Satoshi ha semplamein calau da communicar silsuenter.
 
Sia retratga valeva denton mo alla pli grond communitad. Nakamoto ha continuau a rimnar entuorn el ina pintga gruppa da programmaders da basa ed ha informau quels sur digl ulteriur svilup dalla reit da Bitcoin. Egl avrel 2011 ha el e tarmess sia davosa novitad a quella gruppa. Gest aschi sco Nakamoto ei cumparius misteriusamein el 2008, eis el danovament sparius treis onns pli tard.
 
### Il “Pizza Day” dil Bitcoin
 
Denton co ha Bitcoin atgnamein aquisau valeta? All’entschatta saveva Bitcoin vegnir recuvraus e vegnius tarmess vi e neu denter commembers dalla reit, mo haveva la muneida digitala negina valeta. Vitier era la gruppa dils quals ch’enconuschevan Bitcoin, gnanc da dir quels che savevan tarmetter e retscheiver ei, aunc adina fetg pintga.
 
Quei ha midau ils 22 da matg 2010, cura ch’ina damonda nunusitada ei vegnida tschentada sin il forum d’internet "[bitcointalk.org](http://bitcointalk.org/)". In um da 28 onns cul num Laszlo Hanyecz da Florida ha offeriu 10,000 Bitcoins a la persuna che furnescha duas pizzas tier el a casa. In student da California ha priu encunter sia offerta e furniu duas grondas pizzas per in prezi da $41. Persuenter ha Hanyecz tarmess ad el ils 10,000 Bitcoins.
 
Naven da quei di vegn ils 22 da matg celebraus annualmein dils Bitcoiners sco "Pizza Day" dil Bitcoin. Il di ei vegnius populars cunquei ch’el illustrescha treis causas:
* Bitcoins han valeta
* Bitcoins ein adattai per mied da brattar e da pagar
* Bitcoin sco muneida ei disinflaziunars. Il diember da Bitcoin che vegn mess addiziunalmein en circualziun diminuescha tec a tec, quei che sa caschunar ina carschentada dalla valeta.
 
Las duas pizzas han fatg historia cun esser las pli caras sin quei mund. Quintau cun il prezi da Bitcoin dil december 2021, sei vegniu pagau 460 milliuns US dollars per quellas. Quei ei ina massa daners. Mo il beneficiari dils 10,000 Bitcoins ha medemamein gia dau ora els. En in’intervesta ha el detg ch’el hagi vendiu il Bitcoin court suenter per pagar per in trip cun auto - cul prezi dil Bitcoin dad oz, pli probabel era il pli car viadi cun auto ell’historia dalla carstgaunadad.
 
Il "Pizza Day" dil Bitcoin demonstrescha impressiunontamein daco 'hodling' - derivau da 'to hold' - ei schi popular denter Bitcoiners. ‘Hodling’ muonta salvar ils agens Bitcoins sur in liung temps cun igl intent da (forsa) mai vender quels. Damai, tgi less dar o siu Bitcoin oz cu el savess haver la valetta dubla, treidubla ni schizun dieschdubla en ils onns vegnents?
 
## Co funcziuna Bitcoin?
 
Suenter l’investa dall’historia dil Bitcoin sefatschentein nus uss cun lur funcziun. La finamira ei da capir co la reit da Bitcoin funcziuna, tgei problems ch’ella schligia e tgei che lur avantatgs ein.
 
L’intenziun da Bitcoin ei dad esser ina reit decentralisada. Da negins participonts dalla reit duei ei succeder da surmenar la reit tut persuls - la pussonza da decider e controllar, ei distribuida sin tut ils participonts. Quei ei impurtont, cunquei che negin individiuum, negina regenza e negina interpresa sa midar la reit independentamein, mobein midadas ein sulettamein pusseivlas el collectiv.
 
Bitcoin funcziuna aschia che mintga participond dalla reit ha igl entir temps ina copia identica e actuala dil register da proprietad principal – aschia sa mintgin adina tgi che posseda momentan tgeinins Bitcoins. Aschia sa negin pretender ch’el posseda dapli Bitcoins che quei ch’el ha, pertgei mintga participont dalla reit sa cumparegliar quella pretensiun cun sia copia dil register.
 
Avon che Bitcoin era instituius eran reits decentralas confruntadas cun duas grondas sfidas. Sco emprem, co sa ei vegnir francau che tut ils particioponts han survegniu las novas actualisaziuns da proprietad - pia las *informaziuns* pertucond tgei Bitcoins ch’ein vegni transferi ed a tgi. E secundo, co san participonts *reveder* cun absoluta certadad che las informations ch’els han survegniu ein correctas.
 
### La Blockchain
 
Quellas difficultads ein vegnidas surmuntadas grazia dall’invenziun dalla blockchain. Ina blockchain accumulescha informaziuns e datas en successiun cronologica. El cas da Bitcoin ein tuttas transacziuns dapi l’entschatta dil Bitcoin arcunadas cronologicamein en mellis blocs, che creeschan ensemen la blockchain dil Bitcoin. Mintga participont dalla reit che less saver tgi che posseda tgei Bitcoins, sa persiquitar l’entira historia da transacziuns ella blockchain dil Bitcoin ed anflar ora exact tgi che posseda momentan con bia Bitcoin. Sche enzatgi les tarmetter in Bitcoin, sa mintgin sin quella moda controller, schebein quei Bitcoin auda era propi a quella persuna.
 
Tochen tier quei punct ei quei mecanism nuot special cunquei che las bancas drovan in semegliont process. Sch’in client less dar o in franc svizzer, mira la banca suenter ella historia da transacziuns per mirar sch’il franc sauda aunc adina al client ni sch’el ei gia vegnius spendius (tarmess ad enzatgi auter). La caracteristica unica dalla blockchain ei denton che quellas informaziuns ein buca arcunadas sin in server central d’ina banca, mobein sin ils computer da tut ils participonts dalla reit (schi numnai “full nodes”) ed aschia existeschan mellis copias sigl entir mund. Quei ei era il motiv daco che Bitcoin sa buca semplamein vegnir stizzaus - per far gliez, stuess ins stizzar el medem mument tut las copias dalla blockchain sin tut ils computer dils pariciponts.
 
Denton ha la blockchain il problem ch’ei sto esser pusseivel a mintga participont dalla reit, da determinar cun absoluta certadad che sia copia dalla blockchain ei correcta e cuntegn neginas transacziuns incorrectas ni falsaridas. Cunquei che novs blocs vegnan aschuntai alla blockchain mintga 10 minutas,crescha  la blockchain incuntin e sto vegnida actualisada continuadamein tier tuts participonts mundialmein.
 
Quels novs blocs aschuntai duein esser verificheivels per tuts. La verificaziun vegn fatga cun reglas inalterablas ch’ein definidas el code informatic dalla reit da Bitcoin. Quellas reglas defineschan exactamein tgei transacziuns ch’ein valeivlas e tgeininas buca. Mintga utilisader che carga giu la copia dalla blockchain sa leusuenter verificar sche tuttas transacziuns correspundan cun la reglas perscretas. Sch’ina transacziun violescha las reglas, p. ex. sch’ella ei incorrecta ni sfalsificada, vegn ella eleminada dils participonts dalla reit (full nudes) e vegn buca aschuntada ella blockchain.
 
### Extracziun da Proof-of-Work (PoW)
 
Vitier ha la reit da Bitcoin in mecanissem che limitescha igl aschuntar da novs blocs. Sche novas transacziuns e blocs savessan vegni aschuntai vid la blockchain da mintgin, dess ei in chaos ella reit, cunquei che la blockchain savess buca s’acctualisar spert avunda per igl entir mund.
 
Per evitar quei, lavura Bitcoin cun in mecanissem da Proof-of-Work. Per ch’enzatgi survegn il dretg d’aschuntar in niev bloc alla blockchain, sto in mussament da lavur vegnir cumprovaus. Ina sempla illustraziun da quei process ei, sco ina gruppa da persunas ch’enquera ina guila el fein. Tgi ch’anfla la guila sco emprem astga aschuntar in niev bloc ella blockchain. Plinavon vegn igl anflader remuneraus cun novas unitads da Bitcoin sco era cun las taxas dallas transacziuns en quei bloc. Aschiprest ch’il bloc ei aschuntaus, entscheiva quei process puspei nave dall’entschatta.
 
En verdad exequeschan “miners” ina “hash” funcziun matematica (SHA-256 hash algoritmus) per anflar ina numera specifica. La hash numera dil bloc precedent, las transacziuns dil bloc actual ed ina numera causalla (nonce) vegnan fatg il “hashen” ensemen. La numera causalla vegn midada tochen che la hash funcziun resulta ina cefra cun in minimum da nullas ellas empremas posiziuns. Per exempel, il bloc #700000, creaus ils 11 da settember 2021, ha la hash nummera valeivla: 00000000000000000590fc0f3eba193a278534220b2b37e 9849e1a770ca959.
 
La tscherca da quella numera, era numnau “mining”, ha duas funcziuns principalas: Emprem, ei colligia ils blocs en ina moda matematica-criptografica aschia che mintgin sa semplamein controllar la successiun correcta. El medem mument, fa il mecanissem da Proof-of-Work ei quasi nunpusseivel da midar quella successiun. Secundamein, tardescha quei mecanissem la addiziun da novs blocs aschia, ch’ei vegn aschuntau ella media mi in niev bloc alla blockchain mintga 10 minutas. Cunquei vegn ei dau a tuts participonts mundials avunda temps da actualisar sin il medem, actual stan dalla blockchain. 
 
Resummau tegnan ils miners la reit da Bitcoin en funcziun. Grazia ad els vengan novas transacziuns tractadas ed aschuntadas ella blockchain. Las full nodes tegnan copias dil register, fan adatg che las reglas vegnan tenidas en e controlleschan che neginas tansacziuns sfalsificadas entran ella blockchain.
 
### 21 milliuns Bitcoins
 
Era sche novs blocs vegnan aschuntai incuntin alla blockchain dil Bitcoin ed ils miners vegnan remunerai per la lavur cun novs Bitcoins, ei la numera totala da Bitcoin limitada sin 21 milliuns Bitcoins. Ei vegn mai a dar dapli che 21 milliuns Bitcoins. Denton eran quellas 21 milliuns muneidas buc en circulaziun naven dall’entschatta. Mobein vegnan els dai libers tenor in strict plan d’emissiun suenter il code dil Bitcoin.
 
Cura che Bitcoin ei vegnius mess en funcziun, deva  il code liber 50 novs Bitcoins als miners circa mintga 10 minutas. Quater onns suenter l’entschatta, vegneva ei mo pli relaschau la mesadad dils Bitcoins el temps numnau. Quei process vegn numnaus il ‘halving’ e descriva il fatg ch’il premi d’in bloc pils miners sminuescha per la mesadad mintga 4 onns. Momentan ein gia 19 milliuns Bitcoins en circulaziun. Ils ulteriurs Bitcoins vegna fatgs il minen entochen igl onn 2140. Leusuenter vegnan ils miners mo pli compensai cun las taxas dallas transacziuns.
 
La quantitad strictamein limitada da unitads dil Bitcoin ei in dils pli fundamentals attributs d’ina cripto-muneida e fa il Bitcoin in bein extrem knapp. Quella scarsezia digitala aboluta ei era ina impurtonta premissa per la funcziun dil Bitcoin sco in mied da conservaziun dalla valur sur liungas periodas ed ei il fundament daco ch’il Bitcoin vegn saves numnaus *aur digital* ni *aur 2.0*.
 
### Il resultat: Proprietad digitala
 
Examinont tut ils attributs dalla reit da Bitcoin en combinaziun, vesan ins l’impurtonza da quella invenziun. Per l’emprema gada ell’historia existescha in bein digital ch’ei mo avon maun en in quantum strict limitau. Bitcoins san buca vegni copiai ni dublegiai.
 
Grazia a quei inschign vegn Bitcoin savens dessignaus sco proprietad digitala. Pertgei, gest sco mintga toc tiara ei unics ed existescha mo inaga, ei mintga unitad Bitcoin era unica ed existescha mo en in plaz digital.
 
Ed quellas unitads dil Bitcoin san ins veramein posseder. Sulettamein la persuna el possess dalla corrispundenta clav privata, ch’ei ina combinaziun da numeras e bustabs consistont ord 64 segns, sa muentar ils agens Bitcoins. Cun auters plaids, senza quella clav privata sa Bitcoin buca vegnir engulaus, confiscaus ni bloccaus. Quei fa ei pusseivel al proprietari d’haver la absoluta controlla sur da sias resursas financialas, egal sch’ei setracta d’in milliunari, d’in fugitiv politic ni d’in cartent persequitau. Per l’emprema ga dapi l’invenziun dil computer eis ei pusseivel da veramein posseder valurs da facultad digitalas.
 
## Daco Bitcoin?
 
Aber daco quei entir hype entuorn Bitcoin? La pusseivladad da veramein posseder in bein digital po esser revoluziunar. Mo daco vuless enzatgi insumma posseder Bitcoin? 
 
### Il meglier da omisdus munds
 
Els davos tschentaners ein metals prezius e pli tard daners en fuorma da muneida e bancnotas vegni duvrai sco mied da pagament. Quels vevan igl avantatg, ch’els savevan vegnir teni e dai ora independentamein d’ina tiarza partida. Il proverbi “daner contant ei libertad squitschada o” resummescha quei fetg bein. Denton ei il disavantatg da metals prezius e daners contants ch’igl ei difficil da duvrar els el spazi digital digl internet. Sil pli tard dapi la cumparsa dil “online shopping” han cartas da debit e credit survegniu ina pli gronda muntada tier la gronda part dalla populaziun.
 
Mo uss, cu ils biars drovan daners digitals sils contos dalla banca enstagl da daners contants, crescha la resca ch’els ein exponi. Pre exempel, sche l’instituziun financiala declara insolvenza, sa il client piarder ina part da siu respargn. Ni sco igl ei schabegiau a Cipra il 2013 ei la glieud buca pli ella controlla da lur daners: sche la retratga da daners contants vegn malamein limitada, sche controllas dalla circulaziun dil capital vegnan messas en funcziun ni sche exproriaziun sfurzada sin ils contos da spargn schabegian. Ni sco igl ei momentan il cas en las biaras tiaras dil vest, sch’igl ei bu lubiu als clients dalla banca da tarmetter daners als parents perquei che lez vivan a Cuba ni egl Iran ein els dependents d’ina tiarza partida che lubescha tut sias transacziuns.
 
Cun la midada naven da daners alla basa da pupi sin daners digitals, teni els contos dalla banca, essan nus ulteriuramei bu pli ella controlla da nos agens daners. Tochen uss ei quei disavantatg stau il prezi che nus havein stuiu pagar per partizipar alla veta digitala.
 
Bitcoin porscha ina schligiaziun per quei dilemma. Sco daner digital eis el idealmein adattaus per vegnir duvraus el spazi digital. El medem mument sa Bitcoin vegnir salvaus sco proprietad digitala per conservaziun, senza depender da tiarzas partidas (bancas). Cunquei san possesurs da Bitcoin conservar ils daners - en fuorma d’ina clav privata - sut la madrazza ni nua ch’els manegian ch’ei seigi il pli segir.
 
### Timing perfetg
 
Bitcoin ei vegnius creaus duront la crisa globala financiala da 2008/09. Egl emprem bloc dalla blockchain dil Bitcoin - numnau il Genesis bloc - ha Satoshi Nakamoto schau ina clara novitad. El ha citau il tetel publicau ella gasetta *The Times* che scheva, *“Chancellor on brink of second bailout for banks”*.
 
Cun quei act ha Satoshi expressiunau la filosofia dils Cypherpunks, critica enviers il stadi. Ella crisa financiala da 2008 han las bancas centralas mess ina massa novs daners en circulaziun per salvar la bancas. Tochen il davos han denton ils spargnaders pagau persuenter, cunquei che lur respargns han piars valeta cun la svaletaziun tras surabundonza da daners. Quei fact ha danovamein mussau la disfidonza dils Cypherpunks enviers il stadi ed las bancas centralas ed ha rinforzau l’idea ch’ei drova urgentamein in daner independent dil stadi.
 
La medema procedura, semplamein en ina pli gronda fuorma, ei vegnida repetida dapi l’erupziun dalla Covid-19 pandemia. Schon mo egl onn 2020, ei la quantitad dils U.S. dollars vegnida engrondida per 50 pertschien, ed en autras tiaras - inclusiv la Svizra - va la pressa da stampar in cuntin. Ina directa consequenza ei in fetg bass tscheins - schizun tscheins negativs el cas dalla Svizra - ed gronda inflaziun en facultads sco aczias ed immobilias.
 
### Segirada encunter svaletaziun monetara
 
Bitcoin ei per quei vegnius lantschaus il meglier temps pusseivel. Darar ei il tema daners staus aschi actuals e las enzenas da damonda aschi grondas sco oz. Cun sia limita effectiva da 21 milliuns, porscha Bitcoin in emperneivel contrast tier las en perpeten carschentas bilanzas dallas bancas centralas. Il diember limitau dat schurmetg encunter la moderaziun reala dil agen capital, quei ch’ei vegniu observau en tuttas muneidas per igl entir mund duront ils davos decenis.
 
Bitcoin ei baghegiaus si aschia, vertit da sia specifica construcziun, ch’el garantescha la preservaziun dalla capacitad da cumpra sur liungas periodas. Cunquei che Bitcoin ei scarts vess el schizun da cumplenir quei pensum meglier ch’igl aur, che ha ina affluenza da 1-2% per onn. Vitier ein ils cuosts da salvar e transportar Bitcoin era bein pli bass, cumpargliau cun aur. Quei che lubescha ina megliera preservaziun dalla valeta sur il temps.
 
### Schurmetg da proprietad
 
In auter problem che Bitcoin mitigescha, ei il schurmetg da proprietad. Duront che aur ni daner contant sto vegnir consalvaus segiramein cun grondas expensas per proteger quels d’enguladetsch, sa Bitcoin vegnir consalvaus ed transportaus practicamein senza cuosts. Cun in code da dudisch ni vegntgaquater plaids sa schizun ina gronda summa vegnida prida cun dapertut sin quei mund. Suenter memorisar e fisicalmein destruius sa quei code vegnius engulaus da negin, aschia ch’il Bitcoin davos il code ei segirs e lubescha al possesur da prender ei cun el en fossa, sch’el giavischa.
 
## Cumprar Bitcoin
 
Ei dat duas pusseivladads da vegnir tier Bitcoin. U ch’ins fadigia Bitcoin sco miner, ni ch’ins cumpra Bitcoin da in’autra persuna. Cunquei che far il minen cun apparats a casa ei vegniu quasi nunpusseivel ozildi ei la suletta pusseivladad che resta per noviz, da cumprar Bitcoin.
 
### Buorsas da cripto e broker
 
La pli sempla varianta ei da cumprar Bitcoin sur ina buorsa da cripto ni in broker. Quei funcziunescha semegliontamein sco ina plattaforma da commerci d’aczias. Suenter arver in conto persunal san francs svizers, euros ni dollars americans vegni transferi via pagament da banka ni carta da credit. Suenter ch’ils daners ein arrivai el conto persunal alla buorsa da commerzi, san ins cumprar Bitcoin da tuttas uras cun in pèr clics al prezi current. Ell’Europa eis ei pusseivel da cumprar Bitcoin senza registraziun, verificaziun ni deponer daners sco emprem cun la populara Bitcoin-only applicaziun da investiziun [Relai](https://relai.app/).
 
### Peer-to-peer
 
Sco in’alternativa tier buorsas da cripto, sa Bitcoin e vegnius cumpraus directamein d’auters participonts dil marcau via plattaformas da peer-to-peer senza ch’ina buorsa ei involvada. Quei lubescha ina pli gronda anonimitad, cunquei che neginas datas persunalas ston vegnidas scuvridas en quei process.
 
### Automats da Bitcoin
 
Ei dat era la pusseivladad da retrer Bitcoin via automats. Quels ein gia disponibels en pliras tiaras, denter auter ella [Svizra](https://coinatmradar.com/country/206/bitcoin-atm-switzerland/), [Tiara Tudestga](https://coinatmradar.com/country/80/bitcoin-atm-germany/) e l’[Austria](https://coinatmradar.com/country/14/bitcoin-atm-austria/). Tier automats da Bitcoin san ins retrer Bitcoin anonimamein cun daners contants ni cartas da credit. Per quella transacziun vegn basignau negin conto ni bursa da cripto existenta.
 
## Consalvar Bitcoin segiramein
 
Inaga ch’ins ha acquistau Bitcoins, sedat la damonda da lur segira manipulaziun e reservaziun. Tier Bitcoin ed cripto-muneidas vala la maxima: "not your keys, not your coins". Per veramein posseder ses Bitcoin ston ins esser en possess dalla correspundenta clav privata. Quella expressiun tecnica vul dir ch’ins ha veramein mo  controla surda siu Bitcoin, sch’ins tegn si quels en ina buorsa digitala tier quella ch’ins ha la clav privata.
 
Aschiditg ditg ch’ils Bitcoins ein deponi sin ina buorsa da cripto, ein els sut la controlla dalla buorsa. El cass che la buorsa vegn haccada, fa concurs ni ei fraudulenta, sa il Bitcoin esser piars per adina.
 
### Conservaziun atgna
 
El cuntrast cun in conto da banca, dat Bitcoin la pusseivladad da salvar las atgnas unitads monetars en ina buorsa persunala. Quei lubescha a ti dad esser tia atgna banca ed ha igl avantatg che ti has la absoluta controlla da tes Bitcoins. Da l’autra vart han ins era inga gronda responsabladad. La clav privata, che ha il bia la fuorma da dudisch ni vegntgaquater plaids, sto vegnida salvada e tegnida segiramein dil possesur dil corrispundent Bitcoin. Agir incorrect ni malprecaut sa menar tier la sperdita irrevocabla da Bitcoins.
 
### Wallets: Wallets digitalas
 
“Wallets” digitalas, pia atgas buorsas per Bitcoins, gidan da tener Bitcoin segiramein, ni pli concret, las clavs privatas. Il Bitcoin sez ei adina arcunaus ella blockchain e sa buca vegnir transferius sin ina wallet. Mo las clavs per igl acces sil Bitcoin san vegni salvadas en ina wallet.
 
Wallets ein pia vegnidas creadas per tener las clavs privatas pli sempel e segiramein. Ultra da quei fan ellas pusseivel da tarmetter e retscheiver Bitcoin mo cun in pèr clics. Pia ein wallets in uaffen nizeivel per luvrar cun Bitcoin.
 
### Wallets da software
 
La pli usitada wallet ei ina wallet da software. Wallets da software san vegnir drizzadas en sco applicaziun sil desktop ni sco app sil smartphone. Duront igl endrizzament vegnan las clavs privatas enumeradas sco dudisch ni vegntgaquater plaids (seed phrase). Quels plaids ein identics cun il Bitcoin en quella wallet. Tgi ch’enconuscha quels plaids ha la controlla sur dalla muneida. Perquei duessan ils plaids vegni screts si analog, il meglier sin pupi, quei discus e tener en in liug segir. El cass ch’il computer ni smartphone va a piarder ni vegn engulaus, sa la wallet adina puspei vegnir restaurada cun quels plaids.
 
Wallets da software han igl avantatg ch’ellas san vegnir drizzadas en spert ed ein semplas dad utilisar. Cunquei ch’ei setracta tier wallets da software da programs da computer installai sin in apparat directamein colligiaus cun igl internet, dat ei adina la resca d’attacas da “hackers”.
 
### Wallets da hardware
 
Sche ti mettas peisa sin segirtad, duessas ti plitost duvrar ina wallet da hardware. Quei pign apparat, semegliont d’in USB stick, arcunescha ils codes d’access per il Bitcoin e vegn mo colligiaus cun il computer el cass da basegn. Igl apparat ei concepius sin tal’uisa che schizun in computer infectau cun software maliciusa po buca tier ils codes.
 
Duront drizzar en ina wallet da hardware vegnan dudisch ni vegntgaquater plaids (seed phrase) generai, che duessan vegni screts si analog e teni si segirs. Sch’ina wallet da hardware va a piarder sa era quella vegnida restaurada cun igl agid dils plaids. Exempels per wallets da hardware ein BitBox e Trezor.
 
### Trametter e retscheiver Bitcoin
 
Tarmetter e retscheiver Bitcoin ei fetg sempel. Mintga wallet da Bitcoin ha ina adressa publica, generada dalla aschi numnada clav publica. Quella fa il survetsch sco adressa da retschevida, semegliont alla IBAN. Mintgin che ha quella adressa sa termetter Bitcoin alla wallet corrispundenta. La adressa vegn pil pli mussada sco QR code, quei che vinavon simplifichescha l’applicaziun.
 
Sche ti vulas tarmetter Bitcoin ad enzatgi sas ti u endatar l’adressa da Bitcoin digl acceptant sut *'send'* ni scannar il corrispundent QR code. Las resultontas taxas da transacziun vegnan automaticamein deducidas dalla wallet digl adressader. Las taxas da transacziun variescha cun la utilisaziun dalla reit ch’ins anfla sin la suandonta [pagina](https://bitinfocharts.com/de/comparison/bitcoin-transactionfees.html#3m). Ei cuoza intragliauter 10 minutas entochen la transacziun arrivar tier il beneficiari. Ei sa denton era ir pli ditg, priu con aultas taxas da transacziun che ti eis prompts da pagar.
 
### Pagar cun Bitcoin
 
Cu Bitcoin ei vegnius creaus han ins sperau ch’ins sa in di duvrar Bitcoin per pagar per tut ils beins da mintgadi. Teoreticamein ei quei gia oz pusseivel. Enqual departaments da taglia da stadis, organisaziuns senza profit ed in cerschent diember da fatschentas, acceptan Bitcoin sco mied da pagament. Mo perquei che transacziuns via la reit da Bitcoin san custar plirs francs e drovan minimum 10 minutas, fa quei mo senn per grondas summas. Per tarmetter Bitcoin bienmarcau e spert, drova ei ina alternativa.
 
### La reit da Lightning - pli spert, pli bienmarcau
 
Perquei ei in’autra “layer” vegnida colligiada cun la reit da Bitcoin. Quella reit, numnada Lightning, lubescha da pagar cun Bitcoin en secundas cun cuosts minimals. En tiaras sco El Salvador ei la reit da Lightning gia activa e vegn duvrada cun success.
 
Pagar per beins da mintgadi cun Bitcoin vegn egl avegnir perquei per gronda part ad haver liug sin la reit da Lightning. Quei sectur seschvilupescha fermamein. *Twitter*, per exempel, ha danovamein intruduziu ina funcziun da 'bunamana' che utilisescha la reit da Lightning. Vidlunder porscha la app *Strike* pagaments per igl entir mund entuorn en differentas muneidas cun negins cuosts via la reit da Lightning. Perquei sei da quintar che mo grondas summas vegnan el futur realisadas directamein via la reit da Bitcoin e tut tschellas transacziuns vegan executadas via la reit da Lightning.
 
Cunquei ch’ei vegn oravontut tarmess mo pintgas summas sur la reit da Lightning vegnan Satoshis, ni cuort Sats, duvrai sco unitads da quintar enstagl da Bitcoin. 1 Bitcoin ei equivaltent da 100,000,000 Satoshis. Per duvrar la reit Lightning sto ina wallet da Lightning vegnida drizzada en.
 
## In’egliada egl avegnir
 
Dapi varga 10 onns d’existenza ha Bitcoin giu bia aults e bass. La cripto-muneida ei gia vegnida declarada morta ni ei ida en emblidonza tier la publicitad suenter grondas perditas sin ils cuors. Tuttina ei il Bitcoin derasaus irresistiblamein per il globus entuorn duront il davos decenni.
 
### Bitcoin ed energia
 
In dils emprems quitaus, che vegn adina puspei numnaus el context cun il svilup dil Bitcoin, ei il consum d’energia dalla reit da Bitcoin. Il “mining” da Bitcoin consumescha gia ina considerabla quantitad dall’electrizitad mundiala. Quei consum vegn pli probabel a crescher el futur, cunquei che pli biars vegnan a prender part al Bitcoin mining.
 
Duront discutar sur da Bitcoin ed energia eis ei impurtont da capir, che l’energia che flessegia ella reit da Bitcoin ei decisiva per la segirtad dalla reit. Dapli energia che flessegia ella reit, pli segira ch’ella ei. Per midar la blockchain dil Bitcoin, sto la medema quantitad da prestaziun da computer e cunquei energia, vegnida duvrada, sco igl ei vegniu duvrau per crear la blockchain en emprema lingia. Denton ei quei quasi nunpusseivel per in individi, ina organsiaziun ni in stadi; era mo per far las pli pintgas midadas ella blockchain. Cunquei che milliuns computer sigl entir mund porschan  prestaziun alla reit da Bitcoin. Quella “hashpower” ed energia ei in impurtont attribut da segirtad dalla reit da Bitcoin.
 
Plinavon han Bitcoin-mining-computers igl avantatg ch’els san vegni installai dapertut sin quei mund. Cunquei ch’ils miners drovan l’electrizitad la pli bien marcada, per esser profitabels, seplazzan els savens en loghens cun bia surproducziun d’energia ed aschia energia bien marcada. En liunga vesta vegn quei pli probabel ad esser ils loghens cun bia energia regenerabla, perquei che gliez produzescha la electrizitad la pli faroveivla.
 
Tenor il Bitcoin Mining Council drovan Bitcoin miners momenta circa 56% energia regenerabla ed il trend ei cerschents. Bia experts da Bitcoin ein dil meini ch’il Bitcoin mining vegn fatgs cun tochen 100% energia regenerabla el futur.
 
Tochen che quei ei denton il cas, ei la damonda sur dil consum d’energia dil Bitcoin: Vala in segir e nunsfalsificabel daner e mied da conservaziun da la valur la peina per quei diever d’energia ni bu?
 
### El Salvador - Bitcoin sco muneida naziunala
 
Gia avon in pèr onns ha entgin visiunari ponderau che Bitcoin savess in di vegnir renconuschius sco mied da pagament acceptau da stadis naziunals. La stad 2021 era ei schi lunsch: El Salvador ei stau l’emprema tiara sin quei mund che ha introduciu Bitcoin sco mied da pagament naziunal. En stizuns, restaurants ed interpresas da tuttas sorts survetschs sa il pagament buca mo vegnius fatgs cun il US dollar mobein era cun Bitcoin. Per quei eis ei vegniu mess a disposiziun als burgheis ina buorsa da Bitcoin che correspunda als basegns e fa ei pusseivel da pagar enteifar secundas via la reit da Lightning e cun cuosts minimals.
 
Autras tiaras sco l’Ucraina, la Brasilia e Panama ein momentan el discuors da semeglionts projects. Priu ch’autras tiaras suondan igl exempel d’El Salvador, cherschess per ina la damonda per Bitcoin ed aunc pli impurtont, consolidas la verdeivladad dil Bitcoin sco 'daner'. L’acceptanza da Bitcoin sco mied da pagament naziunal en pli e pli bia tiaras, representa leusuenter ina decisiva fasa el process d’adattaziun dil Bitcoin global.
 
### Leschas e regulatoris
 
Quels svilups han giu la consequenza che stadis naziunals, bancas centralas e fatschentas han giu da sefatschentar intensivamein cun cripto-muneidas. Plirs stadis, era la [Svizra](https://www.sif.admin.ch/sif/de/home/finanzmarktpolitik/digit_finanzsektor/blockchain.html), han publicau regulatoris e directivas pertucont cripto-muneidas. Quei pass vegn beneventaus da bia participonts dil marcau, perquei ch’ei creescha segirezia giuridica per projects da cripto sco era per investurs involvai.
 
Regulaziuns stattan era avon d’esch ell’USA, che ha tochen uss priu la metoda da laissez-faire. La fuorma exacta che quellas novas leschas da regulaziun ell’USA vegnan a prender en, vegn persequitau dalla cuminonza da cripto minuziusamein. Quellas vegnan ad haver in grond impact sin igl entir sectur da cripto.
 
### Autras cripto-muneidas
 
Bitcoin ei per lunsch o buca la suletta cripto-muneida ozildi. Ferton dat ei varga 16’000 differentas cripto-muneidas e valurs da facultad. Quellas muneidas e tokens (quei ein cripto-muneidas cun pliras funcziuns) han differentas caracteristicas e funcziunalitads ed ein buca tuttas vegnidas concepidas sco 'muneidas' ni daners. Entginas ein plitost sco aczias e lur valetta reflectescha il success da lur cripto-project. Entginas vegnan duvradas per auters survetschs, sco per exempel votar. Ed entginas autras, schi numnai “meme tokens”, ein en prema vesta semplamein muneidas d’in jux.
 
Per evitar sperditas eis ei da recomandar da mirar aunc inagada pli exact sin la muneida ed il project leutier, avon che far in’investiziun.
 
### Central Bank Digital Currencies (CBDC)
 
Cripto-muneidas ein en in passadi d’ina nunregulada wild-west fasa en in mund da finanzas regulau. Quei svilup ei buca iu sur ils tgaus ora dallas bancas centralas ed ideas ein vegnidas proponidas, che bancas centrallas duessan dar ora si’atgna cripto-muneida. Ils proponents dian: Quellas "Central Bank Digital Currencies", ni cuort CBDCs, cumbinassen la stabilitad d’in daner dil stadi cun ils avantatgs d’ina muneida sin basa da blockchain. Detg cuort, creassan quellas daners contants digitals.
 
Leusuenter tgei concepziun vegn implementada, sa ina CBDC prender autras fuormas fundamentalas.
Pliras tiaras han lantschau emprovas da pilot cun differents tips da CBDCs ed autras tiaras han gia introduziu CBDCs. Ei vegn spitgau vess sisu sche ed en tgei fuorma che economicamein fermas muneidas, sco quellas dall’USA, EU ni China, vegnan introduzi sco CBDCs.
 
### Concurrenza da daners
 
Nossa sociatad ei sendisada els davos dezenis aschi fetg vid daners dil stadi, sche ch’auters tips da daners eran per ils biars entochen da cuort quasi buca pusseivels da veser sco daners. Mo avon gnanc schi daditg era ei part dil mintgadi d’aver differents tips da daners en circulaziun parallelamein. Ei deva bancnotas da differentas bancas, muneidas ord differents metals ed autras valettas monetaras che savevan vegni duvrai sco mied da pagament.
 
Cun Bitcoin, stattan muneidas buca dadas o dil stadi puspei a disposiziun sco alternativa. Entochen uss ha la gronda part dallas regenzas tolerau il Bitcoin. In tec ha quei forsa da far cun sia natira decentalisada, che fa ei grev d’attacar Bitcoin. Per burgheis muonta quei ch’in’alternativa dil daner dil stadi sper igl aur ed igl argen stat uss a disposiziun. Igl impact da quella addiziunala concurrenza monetara vegn ad esser interessant da persequitar el futur.
 
## Bitcoin, ed ussa?
 
Sche ti sedamondas tgei che ti duessas far cun tut quellas informaziuns, lai far mei ina proposta. Entrar el mund dil Bitcoin cuosta nuot. Mo ti emprendas d’enconuscher ina technologia che vegn a midar nies mund e nies avegnir.
 
Perquei: Creescha in account sin ina buorsa da cripto ni carga giu ina wallet sin tiu smartphone e cumpra Bitcoin per CHF 50, ni lai tarmetter entgin Bitcoin d’in collega sin tia buorsa. Hagies semplamein inaga giu concret contact cun Bitcoin.
 
Entrass l’experientscha che ti has lu fatg cun Bitcoin has ti gia in aventatg en cass dalla ruptura dil Bitcoin e priu ch’il Bitcoin daventa schi omnipresents sco igl internet. Mintgaton sa quei far la differenza, cunquei ch’ei dat a ti in’egliada ed in sentiment per la tecnologia, quei che metta tei in pass ordavon dils biars.
 
 
—
 
### Sur digl autur
 
Daniel Jungen ei in econom e schurnalist financial cun expertisa en muneidas da cripto. Daniel ei confundatur da [InsightDeFi](https://www.insightdefi.com/), ina boutique da perscrutaziun specialisada en tut quei che pertuca cripto. Ensemen cun ses partenaris da InsightDeFi, publicheschan els mitga duas jamnas ina [gasetta](https://insightdefi.substack.com/) (tudestga) pertucont Bitcoin, DeFi e cripto.
 
### Sur da Relai
 
Fundau ella Svizra da Julian Liniger ed Adem Bilican suenter ch’els han giu miseria d’anflar in plaz segir e nuncumplicau per cumprar Bitcoin, fa Relai spargnar ed investar en Bitcoin accessibel per in e scadin. L’applicaziun, sin quala ins sa mo cumprar Bitcoin, ei formada sempla ed intuitiva. Aschia che mintgin ell’Europa sa cumprar e vender Bitcoin enteifer minutas, senza registraziun, verificaziun ni assegnaziun. Examinau independentamein e cun Bitcoins en valletta da varga CHF 35 milliuns investai tras sia plattafuorma, dat Relai als clients ina pusseivladad dad ir novas vias el spargnar ed investar.
 
Empren dapil sin [Relai.app](https://relai.app/).

Engraziel fetg a Samuel Wieland che ha translatau quei e-book digl engles en romontsch (sursilvan).
Thank you to [Samuel Wieland](https://twitter.com/wieland_samuel) who translated this e-book from English to [Romansh (Sursilvan)](https://en.wikipedia.org/wiki/Sursilvan).


